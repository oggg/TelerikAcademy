## Шаблони за създаване на обекти

### Prototype Pattern (Прототипен шаблон)

Прототипния шаблон се използва за създаване на нови обекти чрез клониране на един от няколко запазени прототипа.
Този метод за създаване на обекти има две основни предимства:

- ускорява инстанцирането на големи, динамично зареждани класове (в случай, че копирането на обекти е по-бързо)
- скрива логиката за създаване на нови инстанции от клиента

По принцип обектите се инстанцират от класове, които са част от програмата. Прототипния шаблон предоставя алтернативен метод за създаване на обекти от вече съществуващи прототипи. Създаването на обекти от конкретен тип се осъществява не чрез инстанциране, а чрез копиране на инстанция на класа. Самият процес на клониране може да се извършва многократно, като новосъздадените обекти могат да променят състоянието си, без това да оказва влияние на прототипа.

Следните методи за клониране се използват при прототипния шаблон:

- ръчно
- MemberwiseClone
- Reflection
- Serialization

### Factory Method

Factory method е друг много разпространен шаблон. Той е предназначен да "произвежда" обекти. Инстанцирането на определен обект не се извършва директно, а се прави от factory метода. Това позволява на factory метода да реши коя конкретна инстанция да създаде. Решението може да зависи от външната среда, от параметър или от някаква системна настройка.
Factory методите капсулират създаването на обекти. Това е полезно, ако процесът по създаването е много сложен – например зависи от настройки в конфигурационните файлове или от данни въведени от потребителя.

### Singleton

Това е най-популярният и използван шаблон. Позволява на определен клас да има само една инстанция и дефинира откъде да се вземе тази инстанция. Типични примери са класове, които дефинират връзка към единствени неща (виртуалната машина, операционна система, мениджър на прозорците при графично приложение, файлова система), както и класовете от шаблона Factory method
При този вид шаблон има няколко съществени условия, които е добре да се съобразят при използването му:

- Lazy loading - създаване на обекта в момента, в който е необходим, но не и по-рано
- Thread-safe - имплементиране на логика, която ще предотврати инстанцирането на повече от един обект, създаден чрез този шаблон